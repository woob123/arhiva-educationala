---
id: bac-admitere
author:
    - Ștefan-Cosmin Dăscălescu
prerequisites:
    - schoolwork
tags:
    - meta
    - sfaturi
---

## Introducere

Ești la liceu și ți-ai propus să dai examenul de bacalaureat la informatică și
de ce nu, să urmezi studii universitare de profil. Întrebarea care se pune acum
natural este cum să te pregătești pentru aceste examene pentru a putea obține
note cât mai bune, care să îți permită să intri la facultatea dorită fără
probleme.

În acest articol vom discuta câteva sfaturi practice care te vor ajuta să ajungi
la aceste obiective într-un mod cât mai simplu și eficient.

## Examenul de bacalaureat

Indiferent de nivelul vostru, fie că sunteți olimpici sau sunteți familiarizați
doar cu nivelul de la clasă, trebuie să dați această probă de examen (singura
excepție este cazul în care aveți o medalie la un concurs internațional), iar în
mod particular, cu cât aveți mai multe cunoștințe de algoritmică peste nivelul
examenului, cu atât vă poate încurca mai mult dacă nu sunteți atenți la detalii.

Examenul are în prezent trei subiecte diferite și se dă pe durata a trei ore.
Subiectele combină probleme cu variante multiple de răspuns (grile), o problemă
în pseudocod care are mai multe cerințe specifice precum și câteva exerciții și
probleme unde trebuie să scrieți programe, fie în pseudocod, fie în C/C++.

Chiar dacă aceste exerciții nu sunt dificile după ce vă familiarizați cu stilul
lor, trebuie să aveți grijă, la fel ca la orice examen scris, la modul cum
redactați soluțiile precum și la citirea cu atenție a cerințelor problemelor.

### Cum te pregătești pentru examenul de bacalaureat?

În general, pe lângă parcurgerea secțiunilor Ușor și Mediu (nu toate capitolele
sunt necesare) din arhiva noastră, trebuie să fiți la curent cu programa și cu
tipurile de subiecte care se dau la examen. Recomandăm lucrarea a câtor mai
multe variante, fie că este vorba de subiecte din anii trecuți, modele de
examen, cărți de variante sau alte simulări pe care le dați în această perioadă
de timp.

Pe lângă recapitularea materiei și a problemelor care se dau frecvent la aceste
tipuri de subiecte, trebuie să vă obișnuiți să scrieți rezolvările cât mai
detaliat, astfel încât orice corector să vă înțeleagă abordările.

### Abordarea examenului în sine

De regulă, este bine să abordați problemele în ordinea în care se dau, deoarece
vă ajută să vă păstrați ritmul și ajută și corectorul în procesul de corectare
al examenului.

!!! warning "Scrierea codurilor"

    Atunci când scrieți coduri pentru rezolvarea problemelor, limitați-vă
    cunoștințele de C++ la următoarele biblioteci:

    - iostream
    - fstream
    - cstring
    - (opțional) cmath

Toate problemele date la examen se pot rezolva folosind aceste biblioteci.
Evitați sub orice formă folosirea următoarelor facilități C++:

- STL
- facilitățile std::string
- biblioteci precum algorithm
- alte facilități avansate C++

Pe scurt, presupuneți că corectorul vrea să vadă o rezolvare cât mai simplă și
la obiect, care să demonstreze abilitățile voastre de rezolvare a problemelor.

Este important să aveți o sticlă cu apă la voi (fiind vară, poate fi foarte cald
în sală și este bine să vă dozați timpul, iar dacă sunt exerciții mai dificile
și nu sunteți siguri pe voi, folosiți mai întâi ciorna, iar mai apoi scrieți pe
foaia de examen.

## Admiterea

Majoritatea facultăților de informatică din România au un examen de admitere
care trebuie dat pentru a putea studia la acea facultate. Totuși, dacă aveți
rezultate la olimpiadă sau la alte concursuri de informatică (de regulă,
mențiune la ONI este suficient pentru a putea fi admis, iar o medalie vă poate
da un bonus în vederea punctajului de admitere).

În cazul cel mai general în care nu aveți asemenea distincții, trebuie să vă
pregătiți pentru acest examen, care spre deosebire de proba de bacalaureat, are
exclusiv întrebări grilă, de o dificultate mai mare decât cea de la bac. Fiecare
facultate are formatul ei, dar în general, se dau între 10 și 30 de întrebări,
pe o durată de 2-3 ore, iar răspunsul corect poate fi simplu sau multiplu.

Pentru aceste tipuri de examene, este bine să aveți în vedere subiectele date în
anii trecuți la admiterile de la facultatea în cauză, precum și subiectele de la
celelalte facultăți de profil. Un alt sfat util este acela de a avea bine pusă
la punct materia de bacalaureat, împreună cu capitole suplimentare (în arhiva
noastră, trebuie să știți toată materia de la secțiunile ușor și mediu, sau dacă
v-ați uitat la [roadmap](./roadmap.md), primele 5
capitole).

## Concluzii

Aceste examene, fiind un pas important spre desăvârșirea muncii voastre de până
acum, trebuie tratate foarte serios pentru obținerea unor rezultate foarte bune,
deoarece vă obișnuiesc cu efortul intens pe care va trebui să-l depuneți de-a
lungul facultății, precum și ulterior pe parcursul vieții indiferent de ce veți
face.

Vă așteptăm pe [serverul nostru](https://discord.gg/roalgo) sau în articolele
noastre pentru a vă pregăti pentru a obține nota 10 la aceste examene și nu
numai.
